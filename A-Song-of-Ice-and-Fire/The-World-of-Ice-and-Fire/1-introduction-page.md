# I. Вступ

«Кожну будівлю вибудовують камінь за каменем» — правда з котрою кожен з нас погодиться. Те ж саме можна сказати й про знання — багато освідчених людей їх здобувають та накопичують, де кожен спирається на праці своїх попередників. Невідоме одному прекрасно знає інший, а якщо добре пошукати, то виявиться, що справді незнайомого залишиться не так уже й багато. Нині я, мейстер Яндель, заступивши своєю чергою на місце муляра, обтісую все впізнане мною, щоб помістити ще один камінь у велику фортецю знань, яку століттями зводять як усередині, так і за стінами Цитаделі. І фортеця ця, споруджена руками незліченних предків, безсумнівно, продовжить будуватися руками незліченних нащадків.

Я був підкидьок. Одного ранку на десятому році правління останнього короля династії Таргарієнів мене підкинули в порожню клітку Палати грамотіїв, де кандидати застосовують своє мистецтво письма для всіх, хто цього потребує. Мене знайшов якийсь кандидат і відніс до архімейстера Едгеррана, сенешаля того року — тоді й визначився мій життєвий шлях. Едгерран, чиї перстень, жезл і маска були срібними, подивився на моє перекошене від крику обличчя й оголосив, що я можу стати в пригоді. Коли мені в отроцтві вперше розповіли про це, я вирішив, ніби він передбачив мою долю мейстера; і лише значно пізніше я дізнався від архімейстера Еброза, що Едгерран писав трактат про сповивання немовлят і захотів перевірити деякі припущення.

Але, хоч би якими поганими були передумови, зрештою я опинився під опікою слуг, час від часу привертаючи увагу мейстерів. Мене виховували як прислужника в залах, кімнатах і бібліотеках, однак архімейстер Валгрейв обдарував мене знанням писемності. Ось так я дізнався і полюбив Цитадель і лицарів розуму, що охороняють її дорогоцінну мудрість. Я мріяв тільки про те, як стану одним із них, і читатиму про далекі місця і давно померлих людей, спостерігатиму за зорями і обчислюватиму терміни сезонів.

Так я й вчинив. Першу ланку свого ланцюга я викував у тринадцять років, за нею пішли й інші ланки. На дев'ятому році правління короля Роберта, першого цього імені, мій ланцюг було завершено. Я приніс обітниці мейстера, і мене благословили залишитися в Цитаделі — служити архімейстерам, допомагаючи їм у справах. Честь була велика, проте найсильнішим моїм бажанням стало створення власної праці — такої, яку звичайні грамотні люди могли б прочитати самі (і прочитати своїм дружинам та дітям), щоб дізнатися про звершення добрі й сумні, справедливі й негожі, великі й малі. Прочитати і стати мудрішими, як і я набрався мудрості, навчаючись у Цитаделі. І тому я знову взявся до роботи у своїй майстерні, наважившись створити нову й помітну працю серед шедеврів давно померлих мейстерів, моїх попередників. Перед вами ж — наслідок моїх амбіцій: історія діянь доблесних і порочних, народів знайомих і чужих, земель близьких і далеких.
